### Android - Prezentare Generală

Android este un SO mobil bazat pe o versiune modificată de Linux (pentru
gestiunea componentelor hardware, a proceselor și a memoriei) și biblioteci Java
(pentru telefonie (audio/video), conectivitate, grafică, programarea
interfețelor cu utilizatorul). Este un produs open-source (putând fi dezvoltat
de producătorii de dispozitive mobile cu extensii proprietare pentru a-și
particulariza platforma), dezvoltat în prezent de compania Google, conceput pe
ideea transformării dispozitivelor mobile în adevărate mașini de calcul. Google
încearcă totuși să realizeze tranziția de la AOSP (Android Open Source Project)
către GMS (Google Mobile Services), peste care sunt construite cele mai multe
aplicații, în încercarea de a-și apăra acest proiect în fața concurenței. În
acest sens, a fost dezvoltat **proiectul Google One**, prin care este oferit un
set de specificații (ecran de 4.5 inchi - 845x480 pixeli, procesor quad-core,
memorie 1GB RAM, spațiu de stocare 4GB, suport pentru dual sim) pe care
producătorii de dispozitive mai ieftine trebuie să le respecte astfel încât
acestea să fie compatibile cu un sistem Android, fără a întâmpina probleme de
performanță. Acesta include toate aplicațiile și serviciile Google, la care se
pot adăuga și altele, furnizate de producător sau operatorul de telefonie
mobilă. În acest fel, se asigură calitatea (păstrând renumele Android) și
controlul asupra veniturilor. Comunitatea Android este în creștere, mai multe
companii renunțând la propriul sistem de operare în favoarea acestuia, pentru a
putea face față fenomenului iPhone.

În condițiile în care pe piața dispozitivelor mobile aplicațiile sunt cele care
aduc avantajul competițional, beneficiul Android este reprezentat de abordarea
unitară pentru dezvoltarea aplicațiilor. Cu alte cuvinte, o aplicație dezvoltată
conform API-ului Android va putea rula pe mai multe dispozitive mobile pe care
este instalat sistemul de operare respectiv.