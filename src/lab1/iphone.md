### Android vs. iPhone


Piața de telefoane inteligente este dominată de Android (care - potrivit
estimărilor - își va menține supremația până în 2018), cu 82.8% (peste
un miliard de dispozitive vândute) pe întreg anul 2015, în timp ce Apple
deține doar 13.9%, la nivel mondial.

În 2015, numărul de aplicații disponibile pentru platforma Android le-a
depășit pe cele destinată dispozitivelor Apple (1.6 milioane, comparativ
cu 1.5 milioane). Și în privința numărului de descărcări Android se află
în fața Apple cu aproximativ 25%. Totuși, politica de distribuție a
aplicațiilor (faptul că aplicațiile iPhone pot fi instalate numai prin
intermediul App Store, în timp ce Android pune la dispoziție mai multe
posibilități - Play Store, Amazon App Store, prin conexiune USB de la
calculator, prin email sau prin pagina Internet a organizației), la care
se adaugă numărul mare de programe gratuite și posibilitatea de piratare
mai ușoară se traduce prin încasările obținute, Apple generând un profit
mult mai mare din aplicații decât Google (cifrele oficiale nu sunt
disponibile încă). O altă explicație a acestei situații este dată și de
potența financiară a posesorilor de produse Apple (valoarea unui iPhone
fiind de aproximativ 600 dolari) față de puterea de cumpărare a
persoanelor ce dețin un telefon Android (al cărui preț mediu este de
200-300 dolari), existând o corespondență directă cu disponibilitatea de
a achiziționa aplicații. De asemenea, statisticile arată că utilizatorii
Apple își folosesc mult mai intens dispozitivele pentru accesarea de
conținut Internet decât cei cumpărătorii de produse echipate cu Android.

Aplicațiile destinate dispozitivelor mobile reprezintă un segment extrem
de productiv al economiei, doar vânzările din AppStore depășind
încasările obținute din producția de filme de la Holywood. Ca tematică,
cele mai multe aplicații aparțin domeniului social (jocuri, fotografie,
muzică, aplicații culinare, stil de viață), urmate de cele destinate
gestionării unor segmente ale unor afaceri.

În privința limbajului de programare utilizat pentru dezvoltarea de
aplicații mobile, iPhone folosește **Objective-C**, similar cu C++,
care nu se bucură însă de o răspândire prea largă (cu excepția
aplicațiilor pentru iPhone), în timp ce Android utilizează **Java**
(limbajul de programare cel mai adoptat pe scară largă în cadrul
corporațiilor) dar și **C/C++**, prin care se pot apela (cu o
oarecare dificultate) aplicații native, prin suport JNI (numărul
bibliotecilor disponibile în cazul C/C++ este mai redus decât în Java,
însă viteza aplicațiilor este mai mare). Dezvoltarea aplicațiilor pentru
iPhone se poate realiza numai folosind mașini Mac (echipate cu MacOS),
în timp ce aplicațiile Android pot fi scrise în orice sistem de operare
cu Java și Eclipse (atât PC-uri cât și Mac-uri echipate cu Windows,
Linux sau MacOS). În această situație, se pune problema cotelor de piață
ale sistemelor de operare în cadrul companiilor dezvoltatoare de
software, care creează sau nu oportunități pentru dezvoltarea unui
anumit tip de aplicații (la începutul lui 2016, sistemele de operare
Windows dețineau 90,60% din piață, OS X 7,68%, sistemele de operare cu
kernel Linux 1,71%, iar alte sisteme de operare 0,01%).

Așadar, dacă pentru utilizare personală nu se poate stabili un
câștigător clar între Android și iPhone (deși produsul celor de la Apple
pare să aibă un ușor avantaj printr-un număr mai mare de aplicații și
prin loialitatea clienților), în cazul aplicațiilor dezvoltate de
corporații situația este inversă, date fiind posibilitățile de instalare
și limbajul de programare folosit.